REDUCEREA VITEZEI

Reducerea vitezei la maxim 30km/h în localităţi şi 50km/h în afara localităţii este obligatorie în următoarele cazuri:

	- la trecerea prin intersecţiile cu circulaţie nedirijată;

	- în curbe deosebit de periculoase semnalizate sau în care vizibilitatea este sub 50 m;

	- la trecerea pe lângă grupuri organizate, coloane militare sau cortegii, indiferent dacă acestea se află în mers sau staţionează pe partea carosabilă a drumurilor;

	- la trecerea pe lângă animale care sunt conduse pe partea carosabilă sau pe acostament;

	- când drumul este acoperit cu polei, gheaţă, zăpadă bătătorită, mâzgă sau piatră cubică umedă;

	- pe drumuri cu denivelări, semnalizate ca atare;

	- în zona de acţiune a indicatorului de avertizare "Copii" în intervalul orar 7,00-22,00, precum şi a indicatorului "Accident";

	- la trecerile pentru pietoni nesemaforizate, semnalizate prin indicatoare şi marcaje, când drumul public are cel mult o bandă pe sens, iar pietonii aflaţi pe trotuar, 
în imediata apropiere a părţii carosabile, intenţionează să se angajeze în traversare;

	- la schimbarea direcţiei de mers prin viraje;

	- când vizibilitatea este sub 100 m în condiţii de ceaţă, ploi torenţiale, ninsori abundente;

Viteza trebuie redusă obligatoriu (fără ca legea să prezinte limita până la care trebuie făcut acest lucru) în următoarele situaţii:

	- noaptea, la întâlnirea unui vehicul care circulă din sens opus;

	- la calea ferată cu bariere, semibariere sau semafor;

	- la semnalul poliţistului cu balansarea braţului;

	- la apropierea autovehiculelor cu girofar albastru;

	- la apropierea de o intersecţie dacă trebuie să acordăm prioritate;

	- la semaforul (semnalul) galben intermitent;

	- când autobuzul / troleibuzul semnalizează plecarea dintr-o staţie cu alveolă;

Reducerea vitezei nu este obligatorie, dar ea poate fi redusă în următoarele situaţii:

	- în rampă sau în pantă;

	- în staţii de tramvai, autobuz, troleibuz;

	- pe drumuri îngustate;

        - pe poduri, sub poduri, în tuneluri.


ACVAPLANAREA

Apare la viteză mare când drumul este acoperit cu apă.
Constă în pierderea contactului dintre anvelopă şi carosabil ceea ce face ca autovehiculul să nu mai poată fi controlat.
Pentru preîntâmpinarea fenomenului de acvaplanare se impune utilizarea unor anvelope cu profilul corespunzător al benzii de rulare , respectiv reducerea vitezei.

Administratorul drumului poate modifica limitele de viteză în localităţi:

	- pentru categoriile A şi B dar nu mai mult de 80 km/h şi nu mai puţin de 30 km/h.

Pentru autovehiculele care tractează remorci, în afara localităţilor, limitele de viteză scad cu 10 km/h.

Pentru conducătorii auto începători, în afara localităţilor, limitele de viteză scad cu 20 km/h.

Pentru autovehiculele cu gabarit depăşit precum şi cele care transportă produse periculoase, limitele de viteză sunt:

- în localitate - 40 km/h.;
- în afara localităţii – 70 km/h.

Se interzice circulaţia cu viteză sub limita minimă admisă, reducerea bruscă a vitezei ori oprirea neaşteptată, fără motiv.
