OBLIGAŢIILE CONDUCĂTORILOR DE AUTOVEHICULE

	- să aibă asupra sa şi să înmâneze, la cererea poliţistului rutier, actul de identitate, permisul de conducere auto, certificatul de înmatriculare al vehiculului, 
atestatul profesional, documentele referitoare la bunurile transportate, alte documente prevăzute de lege ;

	- să respecte normele referitoare la masele totale maxime autorizate sau la dimensiunile maxime admise pentru autovehicule;

	- să verifice funcţionarea sistemului de lumini, a instalaţiei de climatizare, să menţină curate geamurile, precum şi plăcuţele cu numărul de înmatriculare;

	- să aibă trusă medicală de prim ajutor, triunghiuri reflectorizante şi stingător de incendiu omologate;

	- să se prezinte la unitatea de poliţie care l-a invitat, pentru soluţionarea oricăror probleme legate de calitatea de conducător sau de deţinător de vehicul;

	- să permită controlul stării tehnice a vehiculului, precum şi controlul bunurilor transportate;

	- să oprească motorul şi să semnalizeze autovehiculul imobilizat în pasaje subterane sau tuneluri;

	- să se prezinte la verificarea medicală la solicitarea poliţiei ori periodic;

        - conducătorii autovehiculelor cu masa maximă mai mare de 3,5 tone trebuie să poarte echipament fluorescent reflectorizant când execută intervenţii la vehiculul aflat pe carosabil;

	- să aplice pe parbriz şi pe lunetă semnul distinctiv stabilit pentru începători (vechimea în conducere mai mică de 1 an);

	- deţinătorul unui vehicul este obligat să comunice poliţiei identitatea persoanei căreia i-a încredinţat vehiculul.

INTERDICȚIILE CONDUCĂTORILOR DE AUTOVEHICULE

	- să transporte mai multe persoane decât numărul de locuri stabilit în certificatul de înmatriculare;

	- să transporte persoane în stare de ebrietate pe motocicletă sau în cabina ori caroseria autocamionului;

	- să transporte persoane în caroseria autobasculantei, pe autocisternă, pe platformă, deasupra încărcăturii, pe părţile laterale ale caroseriei, sau persoane care stau în picioare 
în caroseria autocamionului, pe scări şi în remorcă, cu excepţia celor special amenajate pentru transportul persoanelor;

	- să transporte copii în vârstă de până la 12 ani pe scaunul din faţă, chiar dacă sunt ţinuţi în braţe;

	- să transporte în sau pe autoturism obiecte a căror lungime sau lăţime depăşeşte dimensiunea acestuia;

	- să deschidă uşile în timpul mersului, să pornească de pe loc cu uşile deschise;

	- să aibă preocupări care-i distrag periculos atenţia ori să folosească instalaţii de sonorizare (muzică) la un nivel de zgomot care ar afecta deplasarea în siguranţă;

	- să intre pe drumurile modernizate cu autovehiculul care are pe roţi sau pe caroserie noroi ori din care se scurg produse ce pot pune în pericol siguranţa circulaţiei;

	- să aplice pe geamuri afişe, reclame, înscrisuri sau accesorii care restrâng vizibilitatea din interior sau exterior;

	- să aibă aplicate folii sau tratamente chimice pe geamuri, ce restrâng vizibilitatea, cu excepţia celor omologate;

	- să aibă folii sau tratamente chimice pe dispozitivele de iluminare (care diminuează eficacitatea lor) sau pe plăcuţele cu numărul de înmatriculare (care împiedică citirea numărului);

	- să lase liber în timpul mersului volanul, ghidonul sau maneta de comandă, să oprească motorul sau să decupleze transmisia în mers;

	- să folosească în mod abuziv mijloacele de avertizare sonoră;

	- să circule cu autovehiculul cu masa totală maximă autorizată mai mare de 3,5 tone pe drumurile acoperite cu zăpadă, gheaţă sau polei, fără a avea lanţuri sau alte echipamente antiderapante omologate în perioadele şi pe drumurile stabilite prin ordin al ministrului transporturilor;

	- să circule având anvelope cu alte dimensiuni sau caracteristici decât cele din certificatul de înmatriculare ori care au tăieturi sau rupturi ale cordului sau sunt uzate peste limita admisă;

	- să folosească un autovehicul care emană noxe peste limita legală ori al cărui zgomot depăşeşte pragul fonic prevăzut sau care are dispozitive neomologate la evacuare;

	- să circule având plăcuţele cu numerele de înmatriculare deteriorate ori neconforme cu standardul;

	- să săvârşească acte sau gesturi obscene, să profereze injurii celorlalţi participanţi la trafic;

	- să circule cu autovehiculul avariat mai mult de 30 de zile de la data producerii avariei;

	- să folosească telefoane mobile în timpul mersului (cu excepţia celor cu dispozitive tip „ mâini libere”);

	- să ţină în braţe animale în timpul deplasării (valabil pentru toate persoanele care ocupă scaunele din faţa);

	- să arunce din autovehicul obiecte, materiale, substanţe;

	- se interzice montarea sistemelor antifurt sonore care se declanşează la trecerea altui vehicul. Durata semnalului nu trebuie să fie mai mare de un minut iar intensitatea lui 
să nu depăşească pragul fonic legal.

CENTURA DE SIGURANŢĂ

Se foloseşte în localităţi şi în afara lor de către toţi cei care ocupă locuri prevăzute cu centuri;

Copiii cu vârsta mai mică de 12 ani sau cu talia mai mică de 150 cm. folosesc centuri adaptate.
Copiii cu vârsta mai mică de 3 ani folosesc dispozitive de reţinere omologate.
Purtarea centurii de siguranţă nu este obligatorie pentru:

	- conducătorii de autoturisme când execută manevra de mers înapoi sau staţionează;

	- femeile gravide cu sarcină vizibilă;

	- instructorii auto în timpul orelor de pregătire;

	- persoanele cu certificat medical pentru o afecţiune care contraindică purtarea centurii de siguranţă;

	- conducătorii taximetrelor, când transportă pasageri.

Conducătorii motocicletelor şi mopedelor sunt obligaţi să poarte căşti de protecţie omologate.

OBLIGAŢII ÎN CAZ DE ACCIDENT

În caz de accident soldat cu victime:

	- să oprească, să anunţe imediat poliţia, să nu modifice urmele şi să nu părăsească locul faptei;

	- să nu consume alcool, stupefiante sau medicamente cu efecte similare după accident, până la testarea concentraţiei alcoolului sau recoltarea probelor biologice.

În caz de accidente soldate numai cu pagube materiale:

	- să scoată imediat vehiculele în afara părţii carosabile ori, dacă nu este posibil şi nici nu pot să îşi continue drumul, să le deplaseze cât mai aproape de bordură, 
semnalizându-le prezenţa;

	- să se prezinte în cel mult 24 de ore la unitatea de poliţie pe raza căreia s-a produs accidentul. Se exceptează de a se prezenta la poliţie cei care au asigurări facultative (CASCO) şi s-a produs numai avarierea propriului autovehicul;

Constatarea amiabilă de accident – condiţii:

	- s-au produs pagube care se despăgubesc prin asigurare obligatorie;

	- accidentul nu presupune suspendarea sau anularea permisului (iar conducătorii posedă permis);

	- cel puţin un conducător si-a recunoscut vina şi are asigurare obligatorie;

	- conducătorii au completat fără obiecţiuni formularul de constatare amiabilă de accident.

CONDUCĂTORII ÎNCEPĂTORI (cu vechime în conducere mai mică de 1 an):

Poartă obligatoriu semnul distinctiv, care se montează astfel:

	- la motocicletă – în spate, lângă numărul de înmatriculare;

	- la autovehicul – pe parbriz în dreapta jos şi pe lunetă în stânga jos;

	- la autovehiculul fără lunetă – pe parbriz în dreapta jos şi pe caroserie în stânga sus;

	- la tramvai – pe parbriz în dreapta jos şi pe luneta ultimului vagon în stânga sus;

	- la autovehiculul cu remorcă – pe parbrizul autovehiculului în dreapta jos şi pe caroseria remorcii în stânga sus;

Conducătorului auto începător îi este interzis:

	- să conducă autovehicule care transportă produse periculoase;

	- să conducă vehicule

	- destinate testării sau cele pentru probe:

	- să conducă vehicule destinate transportului public de persoane, inclusiv în regim de taxi.

OBLIGAŢIILE DEŢINĂTORILOR DE VEHICULE

Proprietarul de autovehicul sau remorcă, cu domiciliul, sediul sau reşedinţa în România, este obligat:

	- să declare autorităţii emitente pierderea, furtul sau distrugerea certificatului de înmatriculare, în cel mult 48 de ore de la constatare;

	- să depună imediat, la autoritatea emitentă, originalul certificatului de înmatriculare, dacă, după obţinerea duplicatului, a reintrat în posesia acestuia.

Persoanele juridice deţinătoare de vehicule au, pe lângă cele prevăzute mai sus şi următoarele obligaţii:

	- să verifice starea tehnică a vehiculelor, să facă menţiuni despre aceasta în foaia de parcurs sau ordinul de serviciu şi să nu permită ieşirea în circulaţie a celor care
 nu îndeplinesc condiţiile tehnice;

	- să elibereze foaie de parcurs sau ordin de serviciu pentru vehiculele care pleacă în cursă;

	- să nu permită conducerea vehiculului de către persoane care nu posedă permis de conducere corespunzător sau atestat profesional;

	- să nu permită conducătorilor de vehicule să plece în cursă sub influenţa băuturilor alcoolice, a substanţelor ori produselor stupefiante sau a medicamentelor cu efecte similare acestora ori într-o stare accentuată de oboseală;

	- să ţină seama de observaţiile făcute de poliţişti sau de conducătorii de vehicule în foaia de parcurs;

	- să anunţe imediat poliţia despre orice accident de circulaţie în care sunt implicaţi conducătorii de vehicule proprii care nu posedă documente de constatare a acestuia;

	- să verifice respectarea timpilor de repaus şi de odihnă, precum şi a regimului legal de viteză, prin citirea înregistrărilor aparatelor de control al timpilor de odihnă şi a vitezei de deplasare;

	- să verifice existenţa autorizaţiei speciale de transport şi respectarea condiţiilor înscrise în aceasta.

Triunghiurile reflectorizante se instalează în faţa şi spatele vehiculului la cel puţin 30 m (în localităţi, triunghiul se poate aşeza la distanţe mai mici sau chiar pe autovehicul).
